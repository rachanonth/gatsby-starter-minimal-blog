---
title: "สอบหลักสูตรผู้แนะนำการลงทุน (IC)"
date: 2019-10-15
tags:
  - Planner_Journal
  - Finance

slug: "/Investment-consultant"
---



ก่อนหน้านี้ก็รู้จักอาชีพ IC/IP มาบ้าง แต่พึ่งมาศึกษาจริงจังเมื่อเดือนที่แล้ว พอศึกษาดูก็รู้เลยว่าการลงทุนที่ผ่านมา 10 กว่าปีของตัวเองไม่ได้เป็นไปตามหลักวิชาการ อาศัยอ่านหนังสือของผู้รู้หลายๆ ท่านแล้วลองลงทุนเอง อออกแนวลูกทุ่งมาก

จึงไปลองหาหนังสือที่เป็นหนังสือวิชาการมาอ่าน จึงเจอหนังสือที่เขียนโดย[ SET ](https://www.set.or.th/)นี่แหละ

หนังสือความรู้เรื่องการลงทุน ([ซื้อได้ที่ meb](https://www.mebmarket.com/index.php?action=SearchBook&page_no=1&type=tab_author_name&search=ศูนย์ส่งเสริมการพัฒนาความรู้ตลาดทุน&exact_keyword=1))

หลังจากอ่านหนังสือไปแล้ว ก็รู้สึกชอบ และอยากทดสอบว่าเข้าใจแค่ไหน เลยตัดสินใจว่าลองสอบดูดีกว่า เผื่อเอาไว้ทำเป็นอาชีพเสริมด้วย

โดยขั้นแรกจะต้องสอบ หลักสูตรใบอนุญาตผู้แนะนำการลงทุน หรือ Investment Consultant (IC) ก่อน ซึ่งจะแยกย่อยเป็นอีก 3 paper คือ P1 P2 และ P3

ปกติก็จะเริ่มสอบจาก P1 กันก่อน เพราะถ้าผ่านตัวนี้แล้วก็ขอความเห็นชอบเป็น ผู้แนะนำการลงทุนได้เลย ส่วน P2 และ P3 ต้องสอบเพื่อให้ขายผลิตภัณฑ์ที่ซับซ้อนได้

### การสมัครสอบ

ศูนย์สอบจะมีอยู่ 2 ที่คือ [AIMC](https://www.aimc.or.th/center/) และ [ATI](http://www.ati-asco.org/testing_news.php) ซึ่งเปิดสอบในกรุงเทพเกือบทุกวันและที่ต่างจังหวัดเดือนละประมาณ 1 ครั้ง สามารถเลือกวันเวลา และสถานที่ที่สะดวก แล้วสมัครผ่านเว็บไซต์ได้เลย

แต่ถ้าสมัครใกล้วันสอบ อาจจะสมัครผ่านเว็บไซต์ไม่ได้ ต้อง walk in ไปสมัครที่หน้าห้องสอบเอา โดยจะมีแจ้งจำนวนที่นั่งที่เหลือสำหรับ walk in ไว้ที่ตารางสอบส่วนผมเลือกสอบใกล้ๆ บ้าน ซึ่งสมัครได้หวุดหวิดก่อนปิดรับสมัครผ่านเว็บไซต์

### การเตรียมตัวสอบ

นอกจากหนังสือ 3 เล่มที่แนะนำ ก็ยังมีหนังสือสรุปเนื้อหา สำหรับติวสอบ และคอร์สติวสอบ ซึ่งมีให้เลือกเยอะในระดับนึง และหาได้ไม่ยาก เลยไม่ขอแนะนำแล้วกันครับ

ส่วนตัวผมใช้วิธีการอ่านหนังสือ 3 เล่ม ที่มีจำนวนหน้ารวมเกือบพันหน้า ก็รู้สึกว่าน่าจะครอบคลุมหมดแล้ว เลยไม่ได้ไปซื้อหนังสือ หรือลงคอร์สติวเพิ่ม

โดยศูนย์สอบที่ผมสมัครไปคือ ATI จะมีตัวอย่างข้อสอบให้ลองทำผ่านเว็บไซต์ และมีอาจารย์มาเฉลยข้อสอบที่ให้ลองทำดูด้วย ก็แนะนำให้ลองทำและดูกันครับ อาจจะไม่ใกล้เคียงข้อสอบจริงมาก แต่ก็ทำให้ได้รู้ว่าข้อสอบจะออกประมาณไหน พอลองทำข้อสอบตัวอย่างข้อสอบแล้วผ่าน ก้ช่วยเพิ่มความมั่นใจก่อนสอบจริงด้วย

### การสอบ

การสอบจะเป็นแบบตัวเลือกมี 4 ตัวเลือก จำนวน 100 ข้อทำบนคอมพิวเตอร์ มีเนื้อหา 3 ส่วนจากหนังสือทั้งสามเล่ม มีคำนวณที่ยากในระดับนึง แต่ให้เอาเครื่องคิดเลขแม่ค้าเข้าไปได้ได้ (มีเครื่องคิดเลขบนคอมให้แต่ใช้เครื่องของตัวเองกดง่ายกว่า) มีกระดาษทดกับดินสอให้ ให้เวลาทำข้อสอบ 3 ชั่วโมง

ผมเองใช้เวลาทำไป 1 ชั่วโมงครึ่ง แล้วนับข้อไม่แน่ใจว่าไม่เกิน 30 ข้อ ก็เลยกดส่งไป แล้วก็รู้ผลเลยว่าผ่าน (เกณฑ์ผ่านคือ 70 ข้อ และ ไม่น้อยกว่า 14 ข้อในส่วนของจรรยาบรรณ)



จากจุดนี้ยังเหลือสอบอีกหลายใบ (P2, P3, CFP paper 1, CFP paper 2) เลยวางแผนค่อยๆ สอบให้ครบภายใน 1 ปี

ปล. [อ่านเพิ่มเติมเรื่อง IP](https://www.cmsk-academy.com/article/187/whatisip)
